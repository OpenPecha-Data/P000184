༄༅། །ལེགས་བཤད་བདུད་རྩིའི་ཆུ་རྒྱུན་ཞེས་བྱ་བ་བཞུགས་སོ།
མཛད་པ་པོ། ཞབས་དཀར་ཚོགས་དྲུག་རང་གྲོལ།
༄༅། །རྗེ་བཙུན་བླ་མ་དམ་པ་དམིགས་པ་མེད་པའི་བརྩེ་བའི་གཏེར་ཆེན་པོ་མངའ་བ་རྣམས་ལ་རབ་ཏུ་གུས་པས་ཕྱག་འཚལ་ཞིང་སྐྱབས་སུ་མཆིའོ། །ཐུགས་བརྩེ་བ་ཆེན་པོའི་སྒོ་ནས་བདག་གཞན་སེམས་ཅན་ཐམས་ཅད་ཀྱི་རྒྱུད་ལ་བྱམས་སྙིང་རྗེ་བྱང་ཆུབ་ཀྱི་སེམས་སྐྱེ་བར་བྱིན་གྱིས་བརླབ་ཏུ་གསོལ། དེ་ཡང་འོ་སྐོལ་རྣམས་ཀྱི་ཚེ་འཁོར་བ་ཐོག་མ་མ་མཆིས་པས་ན། སེམས་ཅན་ཐམས་ཅད་ཀྱིས་མ་མ་བྱས་པ་གཅིག་ཀྱང་མེད། མ་ནམ་བྱས་རེས་ཀྱིས་ཚེ་འདིའི་མས་ཇི་ལྟར་བསྐྱངས་པ་བཞིན་དུ་དྲིན་གྱིས་བསྐྱངས་པ་ཤ་སྟག་ཡིན་ཞེས་བདག་ཅག་གི་སྟོན་པ་སངས་རྒྱས་ཀྱིས་ལན་གཅིག་མ་ཡིན་པར་ཡང་ཡང་ཞལ་ནས་གསུངས་པ་ལ་ཡིད་མི་ཆེས་པ་སུ་ཡོད། དེས་ན་སེམས་ཅན་ཐམས་ཅད་མར་ཤེས་པ། དྲིན་དྲན་པ། དྲིན་གཟོ་བ། ཡིད་འོང་གི་བྱམས་པ། སྙིང་རྗེ་ཆེན་པོ། ལྷག་བསམ་རྣམ་དག །བྱང་ཆུབ་ཀྱི་སེམས་ཏེ་རྒྱུ་འབྲས་མན་ངག་བདུན་གྱི་སྒོ་ནས་བྱང་ཆུབ་ཀྱི་སེམས་ལ་བློ་སྦྱངས་པ་དང་། བདག་གཞན་མཉམ་བརྗེས་ཀྱི་སྒོ་ནས་བྱང་ཆུབ་ཀྱི་སེམས་ལ་བློ་ཡང་ཡང་སྦྱངས་ནས། བླ་མ་དཀོན་མཆོག་ལ་སེམས་བསྐྱེད་པའི་དཔང་བོར་བཞག །སྨོན་འཇུག་གི་སེམས་བསྐྱེད་ཆོ་གས་བླངས་ནས་བཟུང་། དུས་རྒྱུན་དུ་སེམས་ཅན་ཐམས་ཅད་ལ་མ་ཡི་འདུ་ཤེས་བཞག །ཤ་མཐོང་བ་ལ་ཡང་མ་ཡི་ཤའི་འདུ་ཤེས་བཞག་ནས་ཁ་རུ་ཟ་བ་ཕར་ཞོག་ཐ་ན་ལག་ཏུ་ཡང་མི་ལེན་པར། ཤའི་དྲི་མ་མི་ཚོར་བ་བྱས་སྡོད་དགོས་ཞེས། སྙིང་རྗེའི་རང་གཟུགས་བླ་མ་དམ་པ་གོང་མ་མང་པོས་གསུངས། དེ་ཡི་རྒྱུ་མཚན་གང་ཡིན་ཞེ་ན། དྲིན་ཅན་མ་རུ་གྱུར་པའི་མ་སེམས་ཅན་ར་ལུག་སོགས་ཀྱི་ཤའི་ཆེད་དུ། དེའི་ཁ་བཙུམས། ཁོག་ཏུ་ལག་པ་བཏང་། སྲོག་རྩ་དམར་པོ་བཅད། ཤ་དམར་པོ་ཟ་བ་འདི་བདུད་དང་སྲིན་པོ་འདྲེའི་སྤྱོད་པ་མ་རབས་ཀྱི་བྱ་བ་ཁོ་ན་ཡིན་པས། སངས་རྒྱས་ཀྱིས་ཐབས་ཚུལ་དུ་མའི་སྒོ་ནས་སྨད་དེ། ཇི་སྐད་དུ། གླང་པོ་རྩལ་དང་སྤྲིན་ཆེན་མདོ། །མྱ་ངན་འདས་དང་སོར་ཕྲེང་ཅན། །ལང་ཀར་གཤེགས་པའི་མདོ་ལས་ཀྱང་། །ངས་ནི་ཤ་དག་རྣམ་པར་སྨད། །ཅེས་གསུངས་པ་ལྟར། མདོ་རྒྱུད་བསྟན་བཅོས་མང་པོ་ནས་ཤ་ཡི་ཉེས་དམིགས་མཐའ་ཡས་པ་གསུངས་པ་རྣམས་ལས་རྒྱ་ཆེ་བའི་ཚིག་བཞག་ནས། དོན་གྱི་མདོ་འགགས་ཆེ་ལོང་ཙམ་ཞིག་བཤད་ན། སྡིག་ཟས་ཕ་མ་སེམས་ཅན་གྱི་ཤ་ཁྲག་ཟོས་ན་ཚེ་ཕྱི་མར་དམྱལ་ཁམས་བཅོ་བརྒྱད་ཀྱི་ནང་ནས་ཚ་བའི་དམྱལ་བ་ངུ་འབོད་དུ་སྐྱེ་ཞིང་། སྔར་ཤ་ཇི་ཙམ་ཟོས་པ་དེ་ཙམ་གྱི་ལྕགས་ཀྱི་ཐོ་ལུམ་མེ་འབར་བ་མང་པོ་ཁར་བཅུག་ནས་ཁོག་ཐམས་ཅད་ཚིག་ནས་རོ་སྨད་ནས་བྱུང་། སྡུག་བསྔལ་མཐའ་ཡས་པ་མྱོང་དགོས་པར་གསུངས། གལ་ཏེ་ཐར་ནས་འཇིག་རྟེན་ཁམས་འདིར་སྐྱེས་ན་ཡང་། མི་ཤ་ཟ་བའི་ཕྲ་མེན་ཕ་དང་། ཕྲ་མེན་མ་དང་། བདུད་དང་འདྲེ་སྲིན་ཤན་པའི་ལུས་ལྔ་བརྒྱ་རེ་ལེན་ཅིང་། རིག་ངན་སྨེ་ཤ་ཅན་དང་། བཙོ་བླག་མཁན་དང་། སེང་གེ་སྟག་གཟིག་དོམ་དྲེད་དུག་སྦྲུལ་སྤྱང་ཀི་ཝ་དང་བྱི་ལ་ཁྲ་གླག་ལ་སོགས་པའི་སེམས་ཅན་གཞན་གྱི་ཤ་ལ་རྔམས་པའི་མ་རུངས་གདུག་པ་ཅན་གྱི་ལུས་གྲངས་མེད་པ་ལེན་པར་གསུངས། དེས་ན་མཐོ་རིས་ལྷ་མི་དང་། ཐར་པའི་ལམ་ལ་བགྲོད་པའི་གེགས་སུ་ཤ་འདི་ཆེ་བར་གདའ། ཁྱད་པར་དུ་ཐམས་ཅད་མཁྱེན་པའི་ཡེ་ཤེས་ནི་བྱང་ཆུབ་ཀྱི་སེམས་ལས་བྱུང་། བྱང་ཆུབ་ཀྱི་སེམས་དེ་སྙིང་རྗེའི་རྩ་བ་ལས་བྱུང་། ཐབས་ཕ་རོལ་ཏུ་ཕྱིན་པ་དྲུག་སོགས་ཀྱིས་མཐར་ཕྱིན་པར་གསུངས་ཏེ། བཅོམ་ལྡན་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས། ཐམས་ཅད་མཁྱེན་པའི་ཡེ་ཤེས་ནི། བྱང་ཆུབ་ཀྱི་སེམས་ལས་བྱུང་། སྙིང་རྗེའི་རྩ་བ་ལས་བྱུང་། ཐབས་ཀྱིས་མཐར་ཕྱིན་པའོ། །ཞེས་གསུངས། དེས་ན་སྙིང་རྗེ་ཆེན་པོ་རྒྱུད་ལ་སྐྱེ་བའི་གེགས་ཀྱི་གཙོ་བོ་ནི། ཤའི་སྲེད་པ་འདི་ཡིན་པར་གསུངས། སྙིང་རྗེ་ཆེན་པོ་རྒྱུད་ལ་མ་སྐྱེས་ན་བྱང་ཆུབ་ཀྱི་སེམས་ཀྱི་རྐང་མི་ཚུགས། དེ་མ་ཚུགས་ན་ཐེག་པ་ཆེན་པོ་རུ་བརྒྱ་རློམ་རུང་། ཐེག་ཆེན་བྱང་ཆུབ་སེམས་དཔར་མི་འགྱུར་བས། དེས་ན་ཐམས་ཅད་མཁྱེན་པའི་གོ་འཕང་འཐོབ་པའི་གེགས་ཀྱང་ཤའི་སྲེད་པ་སྤོང་མ་ཐུབ་པ་འདིས་ལན་པར་འདུག་པས། དེའི་ཕྱིར་ཆོས་པ་དང་འཇིག་རྟེན་པ་ཀུན་གྱིས་སྡིག་ཟས་ཕ་མའི་ཤ་འདི་སྤོང་ཅི་ཐུབ་ལ་འབད་དགོས། ཡང་ཁ་ཅིག་ན་རེ། ལས་མ་བྱས་པ་དང་མི་འཕྲད། བྱས་པ་ཆུད་མི་ཟ་གསུངས་པ་ཡིན་པས། ལས་རྒྱུ་འབྲས་ནང་ལྟར་བྱས་ན་མཐོང་ཐོས་དོགས་གསུམ་གང་ཡང་མ་མཆིས་པའི་ཤ་ཟོས་ན་སྐྱོན་མེད་དེ། ངེད་རྣམས་ཀྱིས་ལུག་གསོད་པའི་ལས་གང་ཡང་མ་བྱས་པས་ན། དེའི་རྣམ་སྨིན་གསོད་མཁན་ལ་ཡོང་ན་མ་གཏོགས་ངེད་ཚོར་གཏན་ནས་མི་ཡོང་བ་ངས་ཐག་ཆོད་ཟེར། དེ་ལ་དཔྱད་པར་བྱ་སྟེ། དཔེར་ན་དགོན་པ་སྟོབས་ཅན་གྲྭ་བ་ཤ་ཁོ་ན་ཟ་བ་ཞིག་གི་མཐའ་ན་ཁྱིམ་ཚང་ཞིག་ཡོད་ན། དེའི་བསམ་པ་ལ། ལུག་འདི་བསད་ནས་ཕྱི་ཤ་དཔྱིད་ཀ་དགོན་པའི་གྲྭ་བ་ཚོར་བཙོང་ན་རིན་ལས་ལྷག་པ་འོང་གི །དེའི་ལུག་གཅིག་ཁུག་གི །ནང་ཤ་མགོ་སུག་པགས་པ་རྣམས་ཁེ་རེད་སྙམས་ལུག་དེ་བསད་ཡོང་། བསད་ནས་ཁོ་རང་གི་བཤད་པ་ལྟར་བྱས་ནས། དགེ་འདུན་པར་བཙོང་། དགེ་འདུན་རྣམས་ཀྱིས་ཁྱིམ་ཚང་དེས་ལུག་བསད་ནས་ཕྱི་ཤ་བཞག་ཡོད་པ་ཤེས་ནས་ཉོས་སོང་ཚེ་ལོ་རྗེས་མར་དེ་ལས་ཇེ་མང་དུ་བཏང་བསད་ནས་ཤ་བཙོང་ཡོང་། དེ་ཡང་ཡག་པོ་ཁེ་ཚེ། དེའི་ལོ་རྗེས་མར་དེ་བས་བརྒྱ་འགྱུར་གྱི་མང་ཙམ་བསད་པས་ཁོ་ཕྱུག་པོར་འགྱུར་བ་དང་། འོ་ལུག་བསད་ན་ཕྱུག་པོར་འགྲོ་གི་སྙམ་ནས་ཁོས་ཤན་པ་བྱེད་པར་མ་ཟད། རང་གི་བུ་ཚ་བོ་གཉེན་ཉེ་བ་ཚོ་ལ་ཡང་བསླབ། མ་བསླབས་ན་ཡང་ཕལ་ཆེར་གྱིས་མིག་ལམ་དུ་བཙོག་པ་དེར་བལྟས་ནས། སྡིག་ཚབས་ཆེན་པོ་བྱས། ཤན་པའི་སྡེ་ཆགས་ནས་སྡིག་རྒྱུན་ཆེན་པོ་འཁོར་བ་མ་སྟོང་གི་བར་དུ་ཚུགས་པ་འབྱུང་ངོ་། །དེ་དགེ་འདུན་པ་སོགས་ཤ་ཟ་བ་རྣམས་ལ་བརྟེན་ནས་བྱུང་བ་ཡིན། དེ་ལས་ལྷག་གི་ལས་ངན་ཚབ་ཆེ་བ་རྒྱུན་རིང་བ་ཞིག་སུ་ཡིས་བྱེད། ཤ་ཟ་བ་པོ་མེད་ན་གསོད་པ་པོ་མི་འབྱུང་སྟེ། དཔེར་ན་རྒྱ་གར་བལ་པོའི་མིས་ཇ་མི་འཐུང་བས་ཇ་བཙོང་མཁན་མེད་པ་བཞིན་ནོ། །ཤ་ཟ་བ་པོ་དང་གསོད་པ་པོ་གཉིས་ཀས་ཐུན་མོང་དུ་ལས་ངན་བྱས་པ་ཡིན་པས། ལས་ངན་བྱས་བཞིན་ད་དུང་ཕྱི་མར་རྣམ་སྨིན་སྡུག་པོ་མི་འཕྲད་ཟེར་བ་འདི་གཏན་ནས་མི་རིགས་ཏེ། སངས་རྒྱས་ཀྱིས་དངོས་སམ་བརྒྱུད་ནས་སེམས་ཅན་ལ་གནོད་པའི་ལས་ངན་པ་ཐམས་ཅད་སྡིག་པ་ཡིན་གསུངས་པ་དེ་བདེན་ན་ཤ་ཟ་བ་པོ་འདིའི་བརྒྱུད་ནས་སེམས་ཅན་གྱི་སྲོག་ལ་གནོད་གནོད་ཅིག་ཟས་གཞན་གང་གིས་ཀྱང་མི་གནོད། དེས་ན་དུས་འཁོར་གྱི་རྒྱུད་དང་འགྲེལ་པ་གཉིས་ཀར་ཟ་བ་པོ་དང་གསོད་པ་པོ་གཉིས་ཀྱི་ཟ་བ་པོ་ལ་ཉེས་པ་ཆེ་བར་གསུངས་པས། ཟ་མཁན་པོ་ཉེས་པ་མ་ཆེ་རུང་། ཉེས་པ་མཉམ་མཉམ། མ་མཉམ་རུང་ཉེས་པ་མེད་ཟ་བ་པོ་ལ་ཉེས་པ་མི་ཡོང་ཟེར་བ་རྣམས་སྙིང་ཁམས་ཆེ་བ་ཡིན། ཡོང་མི་ཡོང་བྱས་ཟ་གང་ན་དགོས། ཐོག་མ་ནས་ཤ་ལ་སྲེད་པ་སྤང་བསྡད་ན་བཟང་མོད་སྙམ། གཞན་ཡང་དཔེར་ན་དགོན་པ་སྟོབས་མེད། གྲྭ་བ་ཅང་མེད་སེར་སྣ་ཆེ་བ་རྣམས་དང་། སྔོན་གྱི་བཀའ་གདམས་པའི་རྣམ་ཐར་བཞིན་ཟས་དཀར་གསུམ་ཁོ་ན་ལ་བརྟེན་པའི་དགོན་པ་ཞིག་ཡིན་ན། དེའི་རྩ་ན་ཡོད་པའི་ཁྱིམ་པ་རྣམས་ཀྱིས་ཡིད་ལ་འཆར་མི་སྲིད་ན་ལག་ལ་འདེབས་པ་སྨོས་ཅི་དགོས། དེས་ན་རང་གཞན་གཉིས་ཀ་དངོས་སམ་བརྒྱུད་ནས་ཕན་པའི་ལས་དགེ་བར་གསུངས་ན། དེ་བས་ལྷག་གི་དགེ་རྒྱུན་ཞིག་འཛུག་རྒྱུ་མེད་སྙམ་པས་སྙིང་རྗེ་ཅན་གྱི་དགེ་འདུན་པ་རེ་གཉིས་ཀྱི་ཐུགས་ལ་རེ་རེ་ཟུངས། ཡང་དཔེར་ན་བླ་མ་ཤ་བཞེས་མཁན་ཞིག་དབྱར་སྟོན་བསོད་སྙོམས་ལ་ཕེབས་ན་ཡོན་བདག་དད་ཅན་རྣམས་ཀྱིས་ཤ་བཞེས་པ་ཤེས་ཚེ། དེ་རིང་ཁོང་ཕེབས་རྒྱུ་རེད་སྐལ་བ་བཟང་། དེ་བ་གཅིག་གི་སྤྲུལ་པ་ཡིན། བླ་མ་གྱན་གྱིན་ཞིག་མིན། འཚོ་བ་ཞིག་འདྲེན་དགོས་ཞེས་ལུག་གཅིག་བསད་ནས་བླ་མ་ལ་ཕྱི་ཤ་དྲངས། གཞན་ཡོན་བདག་ཐམས་ཅད་ཀྱིས་ནང་ཆོ་ཀུན་ཟོས་ནས་ལུག་འདི་ཅི་འདྲའི་ལས་ཅན་ཞིག །ད་རེས་བླ་མའི་འཚོ་བའི་ཐེབས་སུ་སོང་བ་བཟང་ཟེར་ཐམས་ཅད་ཀྱིས་ལུག་ལ་ཕན་བཏགས་པ་འདྲ་བ་ཞིག་བྱས། ལུག་ཀྱང་ལས་ཅན་གྱི་གྲལ་ལ་འཇོག་གིན་འདུག་སྟེ། ཐམས་ཅད་ལས་ཅན་ཡིན་མིན་ཚེ་ཕྱི་མར་མ་སོང་གི་བར་མི་ཤེས་སམ་སྙམ་ལགས། ཡང་ཤ་མི་བཞེས་པའི་བླ་མ་ཞིག་ཕེབས་ན་ཡོན་བདག་གི་ལུག་བཤའ་བ་ཕར་ཞོག་སྔར་ཤ་འདྲ་ཡོད་པ་ཐམས་ཅད་སྦས་ནས། དེའི་ཉིན་ཀུན་གྱིས་ཤ་མི་ཟ་བ་བྱས། ཟས་གཞན་གྲོ་མ་ཞོ་སོགས་དྲངས་ནས་ཡོན་མཆོད་ཀུན་ཞེ་གཙང་སང་ངེ་སྡིག་དང་མ་འདྲེས་པར་གནས། ལུག་རྣམས་བདེ་འབོལ་ལེ་གནས་པར་མངོན་སུམ་དུ་འདུག་པས། བླ་མ་རྣམས་ཀྱིས་མཛད་པ་དེ་འདྲ་རེ་སྟོན་པའི་སྨོན་ལམ་ཐོབ། དེ་མ་ཡིན་པར་མཛད་སྤྱོད་ངན་པ་བསྟན་ན་གཞན་བླ་མ་སྐུ་སྐྱེ་ཐམས་ཅད་ཀྱིས་དེའི་ལད་མོ་བྱས། དབྱར་སྟོན་ཡོན་མཆོད་ཀུན་གྱིས་ཕྱོགས་གཅིག་ན་ཆོས་ཀྱི་འཁོར་ལོ་བསྐོར། ཕྱོགས་གཅིག་ན་སྡིག་པའི་ས་བོན་བཏབ་ན་རང་སྡུག་གཞན་སྡུག་ཚེ་འདི་སྡུག་ཕྱི་སྡུག་ལས་མི་ཡོང་ལས་ཆེ། བླ་མ་དཀོན་མཆོག་མཁྱེན་མ་གཏོགས་གང་བཤད་ཚོད་ཞིག་མི་ཐིག་པར་གདའ། ཡང་ཁ་ཅིག་ན་རེ། སོ་ཐར་སྡོམ་པའི་སྐབས་ན་རྣམ་གསུམ་དག་པའི་ཤ་ཟ་ཆོག་པའི་ལུང་ཁུངས་དང་བཅས་ཏེ་རྗེ་ཡབ་སྲས་སོགས་སྔོན་གྱི་མཁས་གྲུབ་རྒྱལ་བ་ཡབ་སྲས་ཀྱིས་གསུངས་འདུག་པས། གཞན་དེང་སང་རི་ཁྲོད་པ་སོགས་ཆོས་པ་གཏི་ཐུག་རྣམས་ཀྱིས་ཅལ་ཅོལ་མང་པོ་ལབ་ནས་འགོག་པ་དགེ་འདུན་པའི་འདུ་སྒོ་འགེགས་པའི་སྡིག་འདྲེ་ནག་པོ་ཡིན། ཤ་ཟོས་ནས་དགེ་འདུན་པའི་ལུས་ཟུངས་གསོས། ཆོས་བྱས་ན་དེས་མ་ཕན་ན་དགེ་འདུན་པའི་ཟ་སྐལ་རྣམས་ཤན་པ་འཇིག་རྟེན་པས་ཟོས་ནས་བག་མེད་ཀྱི་སྤྱོད་པ་ངན་པ་འདི་ངན། དེས་ན་ཤ་མ་ཟ་ཞེས་བརྒྱ་ཐམ་པ་སྟོང་རྩ་གཅིག་བཤད་རུང་སྡིག་དང་མ་འདྲེས་པའི་ཤ་ཟ་མི་ཆོག་ན་འཇིག་རྟེན་པས་ཟ་མི་ཆོག །ཆོས་པ་རྣམས་ཀྱིས་ལྷག་པས་ཟ་ཆོག་པའི་རྒྱུ་མཚན་མང་ཞེས་རང་གིས་ཟ་པས་མི་ཆོག་གཞན་ལ་ཡང་ཆོས་བཤད་དང་ཁ་བརྡ་འདྲ་གི་ཞོར་ལ་བཤད་པ་རྣམས་ཀྱི་ཁ་ཟ་འདྲེས་ཁྲིད་པ་དང་ཁྱད་པར་མེད་དེ། རྒྱུ་མཚན་གང་ཡིན་ཞེ་ན། དེ་ཡང་སོ་ཐར་གྱི་གཞི་བཟུང་ནས་ཐེག་ཆེན་བྱང་ཆུབ་མཆོག་ཏུ་སེམས་བསྐྱེད་ནས་རྒྱུ་ཕ་རོལ་ཏུ་ཕྱིན་པའི་ཐེག་པ་དང་འབྲས་བུ་རྡོ་རྗེ་ཐེག་པའི་ལམ་ལ་བསླབས་ནས་གསུམ་ལྡན་རྡོ་རྗེ་འཛིན་པ་བྱེད་དགོས་ཞེས་རྒྱལ་བ་གོང་མ་རྣམས་ཀྱིས་མགྲིན་གཅིག་དབྱངས་གཅིག་ཏུ་གསུངས་པའི་ནང་ལྟར། དེང་སང་གི་ངེད་ཆོས་པའི་ཁུར་འཛིན་པ་རྣམས་ཀྱིས། དང་པོ་བླ་མ་བསྟེན་ནས་སོ་ཐར་སྡོམ་པ་བླངས། དེ་ནས་ལམ་རིམ་བློ་སྦྱོང་ཕྱག་ཆེན་རྫོགས་ཆེན་ལམ་འབྲས་ཞི་བྱེད་གཅོད་ཡུལ་རྣམས་ཉམས་སུ་ལེན་པའི་རྩིས་ཡིན་པས། གལ་ཏེ་ཉམས་སུ་མ་ལོན་རུང་སྐྱབས་འགྲོ་བྱས་སེམས་བསྐྱེད་ཞུས་ནས་ཉེན་རེ་སྐྱབས་སེམས་རེ་མ་མཐའ་མི་བྱེད་པ་མེད་པ་མེད་མོད་སྙམ། དེ་ཡིན་ན་སྨོན་འཇུག་གི་སེམས་བསྐྱེད་ནས་རྒྱལ་སྲས་ཀྱི་སྤྱོད་པ་སློབ་ཅེས་ལྷ་དང་བླ་མ་དཔང་པོར་བཞག་ནས་ཁས་བླངས་ནས། སྔ་དྲོ་ཁས་བླངས་ཕྱི་དྲོ་ནས་དངོས་སུ་མ་གནོད་རུང་། བརྒྱུད་ནས་སེམས་ཅན་ལ་གནོད་པའི་ལས་ཤ་ཟ་མི་རུང་ཞེས་སངས་རྒྱས་ཀྱིས་བྱང་སེམས་བསླབ་བྱའི་སྐབས་ནས་བརྒྱ་སྟོང་གསུངས་པ་རྣམས་ཤེས་བཞིན་ཁྱད་དུ་བསད་ནས་ཤ་ཟ་ཆོག་ཟེར་བ་འདི་རྣམས་ཤ་ཟོས་རྒྱགས་ཐལ་བས་སྨྱོས་ནས་ཅི་ཟེར་འདི་ཟེར་མ་བྱུང་བ་ཡིན་པ་མ་གཏོགས། སེམས་རྣལ་དུ་ཕེབས་པའི་གཏམ་ཞིག་ཏུ་མི་རིགས་སོ། འོན་ཀྱང་དེ་བས་ངེད་རྣམས་ལ་མདོ་སྔགས་ཀྱི་ཆོས་ཐམས་ཅད་ཉམས་སུ་ལེན་དུ་ཡོད་པས་སྐྱོན་གྱིས་མི་གོས་པའི་གདིང་ཞིག་ཡོད་ཅེས་དེ་འདྲའི་གཏམ་ལ་བརྟེན་ན་མཛེས་སོ། །རང་གཞན་ལ་ཕན་པའི་དགོས་པ་ཆེ་ན་སྡོམ་པ་གསུམ་གང་གི་སྐབས་ན་ཡང་དམིགས་བསལ་གྱི་གནང་བ་བརྒྱ་དགོས་ན་སྟོང་ཡོད་པས། དེ་ཐམས་ཅད་རང་དགར་གནང་བར་མ་སེམས་ཤིག །འོ་ན་མཁས་གྲུབ་རིན་པོ་ཆེས་ལུང་རིགས་དུ་མའི་ལམ་ནས་རྣམ་གསུམ་དག་པའི་ཤ་ཟ་ཆོག་ཅེས་སྡོམ་གསུམ་དུ་ཡོད་པས་དེར་བལྟ་བར་གྱིས་ཞེས་ཟེར་ན། དེ་ལ་ཡང་རིག་པ་ཕྱོགས་བཞིར་བཀྲམ་ནས་དཔྱད་པར་བྱ་སྟེ། ཁོང་རྣམས་ཀྱིས་རྒྱལ་བའི་བཀའ་ཡི་གེ་ན་གཅིག་ཡན་ཆད་འདོར་རྒྱུ་མེད་པར་གདམས་ངག་ཏུ་འཆར་བ་དང་། མདོ་སྔགས་ཀྱི་ཆོས་གཉིས་འགལ་བ་ཕར་ཞོག་གཅིག་གྲོགས་སུ་གཅིག་འགྲོ་ཚུལ་ལུང་རིགས་ཀྱིས་བསྒྲུབས་ནས་སངས་རྒྱས་ཀྱི་བསྟན་པ་གྲུ་བཞིར་ལམ་གྱིས་འཁྱེར་བ་ལ་བྱང་སེམས་སྡོམ་པའི་སྐབས་སུ་ལང་གཤེགས་ཀྱི་མདོ་ནས། ཉན་ཐོས་ཤ་ཟ་བ་ངའི་རྗེས་འཇུག་མ་ཡིན། ང་དེའི་སྟོན་པ་མ་ཡིན། མ་འོངས་བསྐལ་པ་སྙིགས་དུས་སུ་ཤ་སྟོན་པས་གནང་བ་ཡིན་ཞེས་བཤད་པའི་ངག་ལ་བདུད་ཞུགས་པ་ཡིན་ཞེས་གསུངས་པ་དང་། སོ་ཐར་ན་ཉ་ཤ་དང་ཤ་སྐམ་སོགས་ཟ་ཆོག་ཅེས་གསུངས་པ་མི་འགལ་བའི་དགོངས་པ་གང་ཡིན་ན། སོ་ཐར་ནས་བཀག་ཡོད་པ་སྔགས་ཀྱི་སྡོམ་པ་བཟུང་ནས་ད་དུང་ཤ་སྲེད་པས་ཟོས་ན་ཆོག་ཅེས་བཤད་པ་རྣམས་མཁས་གྲུབ་རྗེས་ཕྱོགས་སྔར་ལངས་ནས་བཀག་པ་ཡིན་ནོ། །དེའི་དགོངས་གཞི་བྱང་སེམས་སྡོམ་པ་བླང་དུས་སུ་ཡང་ཟ་ཆོག་བཤད་པ་མིན། དེ་སྐབས་ཟ་མི་ཆོག་ཅེས་གསལ་བར་གསུངས་བཞིན་དུ་ད་དུང་རྗེ་ཡབ་སྲས་སོགས་བླ་མ་གོང་མ་ཚོར་ཁག་ངན་བཀལ་ནས་ཤ་ནན་གྱིས་ཟ་བ་རྣམས་སྙིང་རྗེ་བྱང་ཆུབ་མཆོག་ཏུ་སེམས་བསྐྱེད་པའི་ཡུལ་ཕྱོགས་སུ་མ་ཉེ་བར་འདུག་པས། ཁྱོད་བྱང་ཆུབ་སེམས་དཔའ་མཐོ་འབྲིང་དམའ་གསུམ་ཀུན་གྱིས་བསླབ་པའི་ལས་འབྲེལ་མེད་པ་ཞིག་གོ །ད་ནི་ཤ་ཟ་དུས་ང་ཉན་ཐོས་པ་ཡིན་གྱིས་ཟོ། སྐབས་རེ་ང་གསང་སྔགས་པ་ཡིན་གྱིས་བཞེས་པ་ལ་རེམས། མཐར་ཅི་འགྱུར་བལྟ་འོང་། ཡང་ཁ་ཅིག་ན་རེ། ཤ་ཉེས་པ་ཡོད་རུང་མདོ་སྔགས་ཀྱི་གཞུང་ན་དེ་བཞིན་གཤེགས་པའི་མཚན་རེ་བརྗོད་པ་དང་། གཟུངས་སྔགས་ཚར་རེ་བཏོན་པ་དང་། ཡི་དམ་ལྷའི་བསྒོམ་བཟླས་ཡུད་ཙམ་རེ་བྱས་ཀྱང་དག་འགྲོ་བ་གསུངས་ཡོད་པས་སྐྱོན་མེད། ལྷག་པར་དུ་དུད་འགྲོ་བསད་པ་དེ་ལ་དམིགས་ནས་བཏོན་ན། ཤི་བོ་དེ་ལ་ཡང་ཕན་པས་ལས་ཅན་ཡིན། གཞན་སྐྱེ་བོ་མི་ནག་པ་ཚོས་ར་ལུག་གཡག་གསུམ་མང་པོ་བསད་ནས་ཤ་ཁྲག་དྲོན་པོ་ཟོས་ནས་སྡིག་པ་ཁོ་ན་བྱེད་ཚུལ་ལ་ལྟོས་དང་། དེ་བས་ཆོས་ངོ་ཤེས་པ་ཚོས་ཟོས་ནས་རྒྱལ་བའི་གསུང་རབ་བྱིན་རླབས་ཅན་བཏོན་ན་ཕན་ཡོན་ཆེ། སྲེད་པ་ཆེན་པོ་མ་སྐྱེས་པ་བྱས་ནས་ཤ་ཟོས་ན་ཆོག་པས། ཟོ་ཟོ་ཟེར་མཁན་ཀྱང་མང་པོ་འདུག་ཟེར་ན། དེ་ལ་ཁྱེད་རྣམས་ཀྱིས་འདི་ལྟར་བསམ་བློ་ཐོངས་དང་ཧ་གོ་ཡོང་། སྔོན་སངས་རྒྱས་ཐུགས་རྗེ་ཅན་གྱིས་དང་པོ་ཆོས་འཁོར་བསྐོར་བའི་དུས་སུ་སྡིག་པ་འཛེམ། དགེ་བ་སྒྲུབ། དུས་རྒྱུན་དུ་སེམས་བཟང་པོ་གྱིས་གསུངས་པ་མ་གཏོགས། སངས་རྒྱས་ཁོང་གིས་དང་པོ་ནས། འོ་ཁྱེད་ཆོས་པ་ཚོས་ཤ་ཟ་ཆོག་ཟ་དགོས། ཟ་དུས་ངའི་གསུངས་འདི་ཚོ་ཐོན་དང་། སྡིག་པའི་ཉེས་དམིགས་ཀྱི་སྐྱོན་གྱིས་མི་གོས། ངས་ཁག་ཐེག་ཅེས་གསུངས་མེད་པས་འཛེམས་ན་བཟང་། འོ་ན་ཁོང་གིས་ཤའི་དོན་དུ་སྲོག་བཅད་པ་དང་ཤ་ཟོས་པ་ལ་སོགས་པའི་སྡིག་པ་ཐམས་ཅད་དག་ཡོང་ཞེས་གསུངས་པ་ཚོའི་དགོངས་པ་གང་ཡིན་སྙམ་ན། དེ་ནི་ཚེ་འཁོར་བ་ཐོག་མ་མེད་པ་ནས་མ་རིག་ཉོན་མོངས་ཀྱི་དབང་དུ་སོང་ནས། ད་བར་དུ་བསགས་པའི་སྡིག་པ་དང་། ཁྱད་པར་ཚེ་འདིར་ཡང་ཚེ་སྟོད་སོགས་ལ་ཁ་མ་སོས། མི་ཤེས་ཆགས་སྡང་གི་དབང་དུ་སོང་། ཉོན་མོངས་པའི་གདོན་གྱིས་མྱོས་ནས་སྡིག་པ་བྱས་སོང་བ་ལ་རྗེས་ནས་སྡིག་པའི་ཉེས་དམིགས་ཤེས་ནས། སྔར་བྱས་སྡིག་པ་དུག་ཁོང་དུ་ཤོར་བ་ལྟ་བུའི་གནོད་འགྱོད་སྐྱེས་ནས་བཤགས་པ་དང་། ཕྱིན་ཆད་སྲོག་ལ་བབས་ཀྱང་ནམ་ཡང་ཤེས་བཞིན་མི་བྱེད་པའི་སྡོམ་སེམས་ཅན་གྱིས། སྟོབས་བཞིའི་ནང་གི་གཉེན་པོ་ཀུན་ཏུ་སྤྱོད་པའི་སྟོབས་ཀྱི་སྐབས་སུ་དེ་བཞིན་གཤེགས་པའི་མཚན་བརྗོད་པ་གཟུངས་སྔགས་བཟླ་བ་ས་ཚ་འདེབས་པ་ཕྱག་བསྐོར་བྱེད་པ་སོགས་བྱས་ན། སྡིག་པ་འདག་གསུངས་པ་ཡིན་ལ། དེ་འདྲ་མ་ཡིན་པར་སངས་རྒྱས་ཀྱིས་ངེད་ཀྱི་རྗེས་འཇུག་ཆོས་པ་རྣམས་ལ་དངོས་སམ་བརྒྱུད་ནས་སེམས་ཅན་གཞན་ལ་གནོད་པའི་ལས་ཐམས་ཅད་མི་དགེ་སྡིག་པ་ཡིན་པས་སྤོང་དགོས་ཞེས་མདོ་སྡེ་དུ་མ་ནས་ཡང་དང་ཡང་དུ་གསུངས་པའི་བཀའ་དེ་དག་ཐམས་ཅད་ཁྱད་དུ་བསད་ནས། རང་གིས་ཤེས་བཞིན་དུ་ཤའི་ཆེད་དུ་གཞན་ལ་སྡིག་པ་བྱེད་དུ་བཅུག་ནས། ང་ལ་མདོ་སྔགས་ཀྱི་གཞུང་ནས་གསུངས་པའི་སྡིག་པ་སྦྱོང་ཐབས་ཡོད་པས་ང་ལ་སྐྱོན་གྱིས་མི་གོས་པར་མ་ཟད། ར་ལུག་གཡག་གསུམ་སོགས་སེམས་ཅན་གང་བསད་པ་དེ་ཡང་ངན་སོང་དུ་མི་ལྟུང་བའི་ཐབས་ཁ་ལ་ལྡུད་རྒྱུ་རྣ་བར་བསྒྲག་རྒྱུ་སེམས་ལ་འཇོག་རྒྱུ་མང་པོ་ཡོད་ཅེས་ཁ་ནས་ཀྱང་དེ་ལྟར་དུ་སྨྲ། ལག་ལེན་ལ་ཡང་འདེབས་པ་བྱུང་ན། དེ་ནི་སངས་རྒྱས་ཀྱི་བཀའི་དགོངས་པ་མ་ལོན་པར་ཕྱིན་ཅི་ལོག་ཏུ་སྤྱོད་པའི་རྒྱ་ཟ་ལར་མུ་སྟེགས་པའི་ལུགས་ཀ་ཡིན་ཏེ། རྒྱ་ཟ་ལར་བླ་མ་འགའ་རེས་ཀྱང་། གཞན་གྱིས་སེམས་ཅན་བསད་ན་སྡིག་པ་ཆེ། ཁོས་བསད་ན་སྡིག་པ་མེད་པར་མ་ཟད། བསད་པ་དེ་ལ་ཆོས་སྤྲད་པ་ཡིན་པས་ཕྱི་མར་ཕན་ཟེར། བླ་མ་ཁོ་རང་ལུག་གི་སྐེ་ལ་འཇུས་ནས་མགོ་བཅད་ནས་གསོད་སྐད། དེ་བདེན་ན་ཁྱེད་འགའ་ཞིག་གི་བསམ་སྦྱོར་དང་དེ་གཉིས་ལ་ཁྱད་པར་གང་ཡང་མི་འདུག་པས། ཕྱིན་ཆད་ཚོ་ཁ་ཤ་ཟ་འདོད་པ་རྣམས་ཀྱིས་སྔར་རང་གིས་ཤེས་པ་དེའི་ཐོག་ཏུ་རྒྱ་ཟ་ལར་བླ་མ་བསྟེན་ནས། དེའི་ལུགས་ཀ་དེ་ཡང་བསླབས་ན་སྐྱོན་གྱིས་མི་གོས་པ་ལ་ཕན་ཐོགས་ཡོང་བའི་ཚོད་ན་འདུག་པས། འགའ་རེས་སློབ་པར་རིགས་སོ། །དཔེར་ན་བྱི་ལ་འགའ་རེས། ཙི་གུ་ཟིན་པ་བྱུང་ན་ཁོ་དགའ་ནས་གསོད་སྙམ་ཡང་། བར་སྐབས་དེར་སྙིང་རྗེ་བ་ལྟར་བྱས་ཙི་གུ་བཏང་ནས། རྩེད་མོ་རྩེ་རྒྱུ་མེད་རུང་ཡོད་པ་ལྟར། རྩེད་མོ་འདྲ་མང་པོ་རྩེས་ནས་མཐར་ཁ་ནང་དུ་བཟུང་སྒམ་འོག་ཚོར་ཁྱེར་ནས་ཟ་བ་བཞིན། ཆོས་པ་འགའ་ཞིག་གིས་གསོད་རྒྱུའི་ར་ལུག་ཆེན་པོ་བཟུང་ནས་བཏང་ཡོད་དུས་སྙིང་རྗེ་བ་ལྟར་བྱས། མ་ཎི་ཚོ་འདོན་པ་མང་། བསད་ཚར་ནས་ཤ་བཙོས་པ་དང་། ཀུན་གྱིས་མི་མཐོང་བའི་ལྐོག་ཅིག་ཏུ་ཁྱེར་ནས་རྔམས་ནས་ཟ་བ་མང་། སྔོན་བྱི་ལ་ཞིག་གིས་ཙིག་གུ་གཅིག་བཟུང་ནས་ཁྱེར་ཡོང་། ས་ན་སིལ་བོ་ཞིག་ཁ་སྦུབ་ཡོད་པའི་རྩ་ནས་བཏང་། རྩེད་མོ་ཞིག་བརྩེ་སྙམ་ཚེ། ཙིག་གུ་སིལ་བོའི་འོག་ཏུ་ཤོར་སོང་ཚེ། བྱི་ལའི་ནང་དུ་བལྟས། སྙིང་རྗེ་བ་ལྟར་སྐད་གཉོམ་པོ་ཞིག་བཏོན་ནས་གྲགས་ཚེ། ཙིག་གུ་ལྷག་པར་དུ་ཕུགས་ལ་བྲོས་ཚེ། བྱི་ལས་ཡར་བལྟ་མར་བལྟ་བྱས་པ་མི་གཅིག་གིས་མཐོང་ཚེ་རྒོད་ཤོར་ཟེར་སྐད། དེ་བཞིན་དུ་དེང་སང་འདི་ན་ཆོས་པ་འགའ་ཞིག་གིས་ལུག་གསོད་དུས་སྙིང་རྗེ་རྗེ་ལྟར་བྱས་མ་ཎི་སོགས་ཅིག་རེ་ཚོ་བཏོན་ཀྱང་། སྐབས་རེ་གསོད་དུས་འདྲ་མ་བྱུང་ཚེ། ཡར་བལྟ་མར་བལྟ་བྱེད་པ་མཐོང་ཚེ། མི་མངོན་དབྱིངས་ན་བཞུགས་པའི་རྒྱལ་བ་རྣམས་བཞད་མོ་འཆོར་བར་མ་ཟད། དེང་སང་གི་ཆོས་པ་འགའ་རེས་བསམ་སྦྱོར་གོ་ཚེ་ཐང་གི་མི་ཚོ་ཡང་རང་གར་དགོད་ཁ་འཆོར་སྙམ། འོན་ཀྱང་སྙིང་རྗེ་ཁྲག་ཁྲིག་འདྲ་སྐྱེས་ནས་འདོན་པ་འདྲ་བཏོན་ནི་ཡིན་ན་ཤི་བོ་དེར་ཕན་མ་ཐོགས་རུང་། ཁོ་ལ་བསམ་པ་བཟང་པོ་སྐྱེས་པ་ཙམ་གྱི་ཕན་ཡོན་རེ་ལོས་ཡོད་སྙམ། ད་མདོར་ཧྲིལ་གྱིས་དྲིལ་ན། ཆོས་པ་བཟང་པོ་སྙིང་རྗེ་ཅན་ཞིག་ཡིན་ན་རང་ལ་སྡིག་པའི་སྐྱོན་གྱིས་གོས་མི་གོས་ཀྱིས་ཅི་བྱ། གཞན་ཕ་རོལ་གྱི་མ་རྒན་ར་ལུག་སོགས་གསོད་པ་དེ་སྙིང་རྗེ་ནས་ཤའི་ཆེད་དུ་གསོད་དུ་མ་འཇུག་པར་ཚེ་ཐར་སྲོག་བསླུ་ལ་རེམ། དེ་མ་ཡིན་པར་མི་སོང་རྗེས་ཀྱི་ལག་གཡུག་གི་དཔེ་ལྟར། བསད་ཚར་ཟོས་ཚར་བའི་རྗེས་ཀྱི་སྙིང་རྗེ་དེ་དང་། རྒྱགས་རྩེད་ཀྱིས་འདོན་པ་འདྲ་བཏོན་ན་སྐྱེ་བོ་མི་ནག་པ་ཚོའི་མིག་སྔར་མཛེས་ཀྱང་། བསམ་སྦྱོར་གང་ལ་བལྟས་རུང་ཕན་པའི་ཚོད་ན་མི་འདུག །དེས་ན་དེ་དང་དེ་འདྲའི་རྒྱལ་བའི་བཀའི་དགོངས་པ་མ་ལོན་པར་ཕྱིན་ཅི་ལོག་ཏུ་སྤྱད་ན། རྒྱལ་བའི་བཀའ་མ་ལོག་རུང་། རང་གི་བསམ་སྦྱོར་ལོག་པ་ཡིན་པས། རྒྱལ་བའི་བཀའ་དྲི་མ་མེད་པ་དང་། རྒྱ་ཟ་ལར་གྱི་ལུགས་ཀ་གཉིས་ལ་ཁྱད་པར་མ་བྱུང་བ་ཡིན་པས། དེ་འདྲ་ཞིག་ཏུ་མ་སོང་བ་ཞིག་ཀུན་གྱིས་གྱིས་དང་བཟང་། སྤྱིར་སངས་རྒྱས་ཀྱི་བསྟན་པ་ལ་བརྟེན་ནས་སེམས་ཅན་ལ་ཕན་བདེ་ཞིག་འབྱུང་དགོས་སྟེ། ཕན་བདེ་འབྱུང་བའི་གནས་གཅིག་པུ། །བསྟན་པ་ཡུན་རིང་གནས་པ་དང་། །ཞེས་གསུངས། དེས་ན་བསྟན་པ་དང་དེ་འཛིན་ཡོད་པའི་ཕྱོགས་ཀྱི་མི་ཕྱུགས་ཐམས་ཅད་བདེ་མོ་སྐྱིད་པོ་ཞིག་བྱུང་ན་བསྟན་པ་གནས་པ་ཡིན། དེ་མ་ཡིན་པར་མི་ཕྱུགས་ཐམས་ཅད་ལ་སྡུག་བཏང་བྱུང་ན། བསྟན་པ་གནས་པ་མ་ཡིན། དེང་སང་གྲྭ་བ་འགའ་རེས་དགོན་པའི་དགེ་འདུན་པའི་གཏོང་སྒོ་སོགས་ལ་ཁག་ངན་བཀལ་ནས། གྲོང་གི་མི་ཕྱུགས་ཐམས་ཅད་ལ་སྡུག་སྣ་དགུ་གཏོང་མཁན་ཚོལ་ལྟོས་དང་སྐྱོ་བ་སྐྱེས་ཡོང་། ད་མང་པོ་བཤད་ན་མི་ཉན། དེང་སང་གི་ཆོས་པ་དབང་ཅན་ཕལ་ཆེར་གྱིས་མཚང་ལ་ཕོག་ཚེ་ཚིག་ངན་སྨྲ་ཞིང་། ཤེད་ཅན་འགའ་རེས་བཟུང་ནས་ཁ་ཡང་གྲི་ཡིས་གཤག་ཉེན་ཆེ་བས་ཚོད་འཛིན་དགོས་སྙམ། འོན་ཀྱང་ཁྱེད་ཤེས་ལྡན་སྙིང་རྗེ་ཅན་ལ་དེ་ཙམ་བཤད་ཀྱང་ཕན། ཁྲེལ་མེད་རྣམས་ལ་ཇི་ཙམ་བཤད་ཀྱང་བཤད་མཁན་རང་གི་སྡུག་གྱོང་དུ་འདུག །དེ་བས་ཁ་རོག་བསྡད་པ་གདམས་ངག་ཟབ་གསུངས་པ་ལྟར་བྱ་ལགས། ཡང་བདག་ཅག་གི་སྟོན་པ་ཐབས་མཁས་ལ་ཐུགས་རྗེ་ཆེ་བ་དེ་ཉིད་ཀྱིས། སོ་ཐར་གྱི་སྐབས་སུ་ཉན་ཐོས་རྣམས་ལ་ཐོག་མར་སེམས་ཅན་རྨིག་པ་ཁ་གས་ཀྱི་ཤ་མ་གཏོགས་རྨིག་རྡུམ་ཅན་གྱི་ཤ་ཟ་མི་ཆོག་པའི་བཅས་པ་མཛད། དེ་ནས་རྣམ་གསུམ་དག་པའི་ཤ་མ་གཏོགས་ཤ་གཞན་ཐམས་ཅད་ཟ་མི་ཆོག་པའི་བཅས་པ་མཛད། བྱང་སེམས་ཀྱི་སྐབས་སུ་སེམས་ཅན་ཐམས་ཅད་དྲིན་ཅན་གྱི་ཕ་མར་མ་གྱུར་བ་གཅིག་ཀྱང་མེད་པས། ཤི་ཤ་སོགས་ཤའི་རིགས་སུ་གྱུར་པ་ཟ་མི་ཆོག་པའི་བཅས་པ་མཛད་པ་དེ་ལ། བཀའ་གདམས་བླ་མ་གོང་མ་རྣམས་ཀྱིས་སོ་ཐར་སྐབས་ཀྱི་བཅས་པ་གཉིས་པོ་དེ། གང་ཟག་ཤ་ལ་སྲེད་པ་ཆེ་བའི་རིགས་རྣམས་ལ་ཤ་གཏན་ནས་ཟ་མི་ཆོག་ཅེས་ཐོག་མ་ནས་གསུངས་ན་བསྟན་པ་ལ་མི་འཇུག་གི་དགོངས་ནས་ཐོག་མར་གསུངས་ཀྱང་། བསྟན་པ་ལ་ཞུགས་ནས་རིམ་གྱིས་བློ་ཁ་མཐོ་རུ་སོང་བ་དང་བྱང་སེམས་ཀྱི་སྐབས་སུ། ཤ་ཐམས་ཅད་གཅོད་པའི་དོན་དུ་གསུངས་པ་ཡིན་པའི་དགོངས་པ་ལོན་དགོས་གསུང་། དེ་ཐུགས་བདེན་ཏེ། སངས་རྒྱས་ཀྱིས་ཐེག་པ་ཆེན་པོའི་ཆོས་འཁོར་བསྐོར་བའི་དུས་སུ་ཉན་རང་མང་པོའི་བློ་ཁ་མཐོ་རུ་སོང་ནས་བྱང་ཆུབ་མཆོག་ཏུ་སེམས་བསྐྱེད་པ་གྲངས་མེད་བྱུང་བ་དེ་རྣམས་ཀྱིས་ཤ་གཏན་ནས་མི་ཟ་བས། དེས་ན་ཉན་ཐོས་ཐམས་ཅད་ཀྱིས་ཤ་ཟ་བར་མ་སེམས་ཅིག །རྒྱལ་བ་གཉིས་པ་རྗེ་བདག་ཉིད་ཆེན་པོའི་གསུང་འབུམ་ན་གནང་བཀག་ཀྱི་ས་མཚམས་ཤེས་ན་མདོ་སྔགས་གཉིས་ཀ་གཅིག་ཏུ་འགྲོ་ཚུལ་ལུང་རིགས་ཀྱིས་བསྒྲུབས་ནས་ཡང་ཡང་གསུངས། སྡོམ་གསུམ་གྱི་སྐབས་སུ་དགག་བྱ་བ་ལ་དགོས་པ་གཙོ་བས་རང་གཞན་ལ་ཕན་པའི་དགོས་པ་ཆེན་པོ་ཡོད་ན་ཤ་ཙམ་དུ་མ་ཟད་ཆང་དང་ཕྱག་རྒྱ་མ་སོགས་འདོད་ཡོན་མ་སྤངས་རྒྱན་དུ་རོལ་ན་ཆོག་ཚུལ་གསུངས། དགོས་པ་མེད་པར་རང་དགར་གནང་བ་ཞིག་མི་སྣང་། མཁས་གྲུབ་རྗེས་སྡོམ་གསུམ་རྣམ་བཤད་དུ་ཡང་། བྱང་ཆུབ་མཆོག་ཏུ་སེམས་བསྐྱེད་པའི་ཐེག་ཆེན་བྱང་ཆུབ་སེམས་དཔའ་རྣམས་ཀྱིས་ཤའི་རིགས་སུ་གྱུར་པ་མི་བཞེས་པ་ཞིག་བྱུང་ན་ཤིན་ཏུ་ངོ་མཚར་ཆེ། སོ་ཐར་གྱི་སྐབས་སུ་ཡང་རྣམ་གསུམ་དག་པའི་ཤ་མ་གཏོགས་ཤ་གཞན་ཟ་མི་ཆོག །དེ་ཡང་སྲེད་པའི་དབང་གིས་ཟ་ཆོག་ཅེས་རྨི་ལམ་དུ་ཡང་སྨྲ་བར་མི་བྱའོ། །གསུངས། དེས་ན་དེང་སང་བསྔོས་ཤ་མ་གཏོགས་རྣམ་གསུམ་དག་པའི་ཤ་དཀོན། དེ་ཡང་ཤ་ལ་སྲེད་པ་མེད་པའི་ཆོས་པ་ཞིག་དེ་བས་དཀོན་པས། དེས་ན་ཤ་ཟ་ཆོག་ཅེས་ཀི་བཏབ་ལྕག་གཡུག་པ་ཚོས་སྡིག་ཚོད་དྲན་པས་བཟུང་ན་མི་དགའ་འམ། ཤ་འདི་བཟས་ཆེ་ན་ཕུགས་སྐྱོན་ཡོད་པར་མ་ཟད། འཕྲལ་དུ་ཡང་ཤ་དུག་གིས་འཆི་བ་ཡང་མང་པོ་མཐོང་། ཡང་ཡོན་བདག་ལ་ཤ་ཞིག་གི་མཁོ་བཞེད་འདུག་བཤད་ན། དངོས་སུ་ཡང་དེའི་ཆེད་དུ་ཡོན་བདག་གིས་ལུག་གསོད་པ་མཐོང་ཐོས་མང་ལ། དགོན་པའི་ལས་བྱེད་པ་མང་པོ་ཞིག་གིས་གཏོང་སྒོ་ཆེན་པོ་ཡོད་ཅེས་འབྲོག་ནས་ལུག་ཉི་ཤུ་སུམ་ཅུ་ཉོས་ནས་སྟོན་ཁ་གསོད་པ་དགོན་པ་ཆེ་ཆུང་མང་པོ་ན་ཡོད་པ་མངོན་སུམ་དུ་སྣང་། མཆོད་མཇལ་བྱེད་དུས་ལྷ་སྐུ་མ་མཐོང་གོང་དུ་ཤ་ཁོག་མང་པོ་མཇལ་བར་གདའ། དེ་དག་ཐམས་ཅད་ལོག་འཚོ་སྦྱར་བ་མ་ཡིན་ན། ལོག་འཚོ་གང་ལ་ཟེར་སྨྲོས་ཤིག །ར་ལུག་གི་སྲོག་ལ་དངོས་སམ་བརྒྱུད་ནས་གནོད་པ་འདི་མི་མཐོང་བའི་ཆོས་པ་རྣམས་མིག་གསལ་པོ་མེད་པ་ཡིན་ནམ། གསལ་ན་མཐོང་རུང་མ་མཐོང་བའི་རྫུ་བག་མ་བྱེད་ཅིག །ད་ལྟ་ཀུན་གྱིས་རྟ་ཤ་དང་ཁྱི་ཤ་མི་ཤ་མི་ཟ་བའི་སྟབས་ཀྱིས་ཤ་དེ་རྣམས་ཀྱི་ཆེད་དུ་དམིགས་ནས་རྟ་དང་ཁྱི་དང་མི་གསོད་པ་མ་མཐོང་། མི་རྟ་ཁྱི་ཡི་ཤ་ཟ་རྒྱུ་ཡིན་ན། རྟ་བོང་མི་ཁྱི་གསོད་པའི་ཤན་པ་ཡང་འདིར་ཡོང་སྲིད་དོ། །སྨད་རྒྱ་ནག་གི་ཡུལ་ན་ཡོད་སྐད། ར་ལུག་གཡག་གསུམ་གྱི་ཤ་ཟ་མཁན་མང་བས་ཤན་པ་ཡང་མང་བ་མངོན་སུམ་དུ་གྲུབ་པ་ལ་ལྟོས་ཤིག །སངས་རྒྱས་ཀྱིས་སེམས་ཅན་ལ་དངོས་སམ་བརྒྱུད་ནས་གནོད་པ་ཐམས་ཅད་སྡིག་པ་མི་དགེ་བ་ཡིན་པས་སྤོངས་ཞེས་གསུང་གོ་བཞིན་དུ། ཤ་ཟོས་པའི་སེམས་ཅན་ལ་མི་གནོད་ཟེར་བའི་ཁོག་ཏུ་གདོན་ཅི་ཞིག་ཞུགས་པ་ཡིན། ཤ་འདིས་དངོས་སམ་བརྒྱུད་ནས་སེམས་ཅན་གྱི་སྲོག་ལ་གནོད་གནོད་ཅིག་ཟས་གཞན་གྱིས་མི་གནོད། ཐབས་མཁས་ལ་ཐུགས་རྗེ་ཆེ་བའི་སངས་རྒྱས་ཀྱིས་ཡུལ་དུས་ཀྱི་དབང་གིས་ཤ་མ་གཏོགས་འཚོ་བ་མ་འབྱོར་བའི་ཚེ་དེ་མ་ཟོས་ན་ཚེ་སྲོག་གི་བར་ཆད་དུ་འགྲོ་འགྱུར་བ། ཡོན་བདག་དད་ཅན་གྱིས་ཀྱང་རྣམ་གསུམ་དག་པའི་ཤའི་འཚོ་བ་སྦྱར་ཟིན་པ་མ་ཟོས་ན་ཆུད་ཟོས་སུ་འགྲོ་བ། ཟོས་ན་ཚོགས་རྫོགས་པ་སོགས་དགོས་པ་ཆེན་པོ་བྱུང་ན་དམིགས་བསལ་གྱིས་རྣམ་གསུམ་དག་པའི་ཤ་རེ་བཞེས་དགོས་བྱུང་བ་ཡིན་གྱི། དགོས་པ་མེད་པར་བཞེས་པ་ཡིན་སྙམ་ནས་དེ་སྐད་སྨྲ་བར་འདོད་ན་སངས་རྒྱས་ཀྱང་བྱང་ཆུབ་སེམས་དཔའ་མིན་ཞེས་དོན་གྱིས་བསྐུར་བ་བཏབ་པར་འགྱུར་ལ། ལང་ཀར་གཤེགས་པ་ལས། ངས་མི་ཟ་སྨྲ་ཞིང་ཟ་ན་ང་དེའི་སློབ་དཔོན་མ་ཡིན། དེ་ངའི་རྗེས་འཇུག་མ་ཡིན་ཞེས་གསུངས་པ་ཡང་ཁྱད་དུ་བསད་ནས། ལྷས་སྦྱིན་གྱིས་ཕྲག་དོག་མི་བཟད་པའི་དབང་གིས་སངས་རྒྱས་ལ་སྒྱོོགས་རྡོ་འཕང་། གླང་ཆེན་རྦད་གསོད་གྲབ་ཤོམ་མང་པོ་བྱས་པའི་དགྲས་ཤ་མི་ཟ་བ་བཞིན་དུ་སངས་རྒྱས་ཀྱིས་ཤ་ཟ་ཞེས་སྐུར་བ་བཏབ། རང་གི་ལྐོག་ནས་ཟ་བཞིན་དངོས་སུ་རྣམ་གསུམ་དག་པ་སྤངས་པས་ཟོག་དང་གསོབ་བྱེད་པའི་ཁ་འཛིན་རྒྱབ་སྐྱོར་ནས་སངས་རྒྱས་ཀྱི་ལྷས་སྦྱིན་གྱི་བརྟུལ་ཞུགས་ཙམ་ཡང་མ་བྱུང་བར་སྐྱེ་བོ་ཐ་མལ་བ་ལྟར་ཤ་ཟ་བ་ཞིག་ཏུ་ལྟོས། དེ་སྐད་སྨྲ་བ་ཐམས་ཅད་ལྷས་སྦྱིན་གྱི་ཕྱོགས་སུ་དོན་གྱིས་སོང་ཞིང་། སངས་རྒྱས་འཁོར་བཅས་ཀྱིས་དགོས་ཆེད་མེད་བཞིན་དུ་དུས་རྒྱུན་དུ་རྣམ་གསུམ་དག་པའི་ཤའི་གུང་ཚིག་གསོལ་ཞེས་སྐུར་བ་འདེབས་མཁན་རྣམས་ཀྱིས་སངས་རྒྱས་འཁོར་བཅས་ཞབས་ཏོག་མེད་པའི་ཞབས་འདྲེན་བྱས་པ་ཡིན་པས་གཏམ་དེ་འདྲ་ནང་པ་སངས་རྒྱས་ནང་དུ་བསྒྲགས་པ་ཕར་ཞོག་ཕྱི་རོལ་བ་ལ་བསྒྲགས་ན་རང་གི་སྟོན་པའི་ལྷས་སྦྱིན་ལ་ཡང་འགྲན་མ་ནུས་ཤ་ཟ་དགོས་ཞེས་སྔོ་ལོ་འཕྱར་བ་ཡིན་པས་དེ་འདྲ་ལབ་པའི་ཁ་ཚུམས། མི་འཚུམ་ན་ཁ་ལ་སྐྱག་གོང་ཆུག་ཅིག །སྔོན་སངས་རྒྱས་འཁོར་བཅས་ཀྱི་ཟས་བསོད་སྙོམས་གནས་ཤིང་དྲུང་བ་ཡིན་པའི་གནས་ངེས་མེད། ཟས་ནོར་གྱི་གསོག་འཇོག་དང་ཉོ་ཚོང་མི་བྱེད་པས་ཤ་ཡི་ཉོ་ཚོང་མི་བྱེད་པ་སྨོས་ཅི་དགོས། དེ་ལྟར་མཛད་པ་ལ་རྣམ་གསུམ་དག་པ་ཞིག་མ་གཏོགས་ལོག་འཚོ་འོང་ཐབས་མེད་ལ། དེང་སང་གྲོང་དགོན་པ་བཏབ། ཁྱིམ་པ་ལས་ལྷག་གི་གསོག་འཇོག་རྒྱ་ཆེན་པོ་བྱས། དེའི་ཐག་ཉེར་ཤན་པ་བསམ་བཞིན་སྡོད་དུ་བཅུག །ཤན་པས་ཀྱང་དགེ་འདུན་པས་ཤ་ཉོ་ཡོང་ཤག་བྱས་བསད། དགེ་འདུན་པས་ཀྱང་བསད་ནས་ཤ་མང་པོ་ཡོད་ཤག་བྱས་ཉོས། གསོད་མཁན་ཉོ་མཁན་གཉིས་ཀའི་རྒྱུ་རྐྱེན་ལ་བརྟེན་ནས་སེམས་ཅན་ར་ལུག་བརྒྱ་སྟོང་མང་པོའི་སྲོག་མངོན་སུམ་གཅོད་པ་འདི་ལ་ཉེས་པ་གང་ཡང་མེད། རྣམ་གསུམ་དག་པ་ཡིན་ན་ཐམས་ཅད་དག་པ་རབ་འབྱམས་འབའ་ཞིག་ཏུ་སོང་འདུག་པས། སྙིགས་དུས་ཀྱི་སེམས་ཅན་བསོད་བདེ་ཆེ་བར་གདའ། སེམས་ཅན་དངོས་སམ་བརྒྱུད་ནས་གནོད་པ་འདི་སྡིག་པ་མིན། སྟོན་པས་བཅས་པའི་གྲལ་དུ་དངོས་སམ་ཤུགས་ཀྱིས་ཡང་མ་ཐེབས། ཤན་པའི་ལག་གི་ཤ་ཟོས་ཚད་ལ་ཉེས་པ་མེད་པ་ཡིན་ན་སྟོན་པའི་བཅས་པ་ཡང་མི་དགོས་པར། གྲུབ་ཆེན་ཚོ་ལྟར་དགེ་སློང་རྣམས་ཀྱིས་ཀྱང་སྣང་བ་གུ་ཡངས་བྱས་ཆོག་པར་གདའ་བས་རེམ་ཞིག །ཤ་ཟ་མཁན་གྱིས་སངས་རྒྱས་དང་བླ་མ། དེའི་རྗེས་འཇུག་ཤ་ཟ་མཁན་རྣམས། དེའི་ཞབས་ཏོག་མཁན་ཡོན་བདག་ཤན་པ་གསུམ་པོ་སྔར་མེད་པའི་ཆོས་གསར་བ་ར་ལུག་གི་རབས་རྩ་བ་དགུ་བརྒྱུད་ནས་གཅོད་པའི་བསྟན་པ་ཞིག་བྱུང་བ་ཡིན་པས། ཧ་ཅང་ཡུན་རིང་ན། ར་ལུག་གཡག་གསུམ་ཟད་པ་བྱུང་ན། མི་རྟ་ཁྱི་གསུམ་ཡང་གསོད་ཉེན་ཆེ་བས་ཕྱི་རབས་སྟོན་པའི་རྗེས་འཇུག་རྣམས་ཀྱིས་བག་ཡོད་པར་བྱོས་ཤིག །སྔོན་སངས་རྒྱས་བཅོམ་ལྡན་འདས་འཁོར་བཅས་ལྷ་ཀླུ་མི་དང་དྲི་ཟ་སོགས་འགྲོ་བ་ཐམས་ཅད་ཀྱིས་བསྙེན་བཀུར་ཞུས་པའི་ཚུལ་མང་སྟེ། ཟས་དཀར་གསུམ་མངར་གསུམ་སོགས་ཀྱི་འཚོ་བ་སྦྱར་ཞེས་མང་པོ་མདོ་ནས་གསུངས་ཏེ། དམར་གསུམ་སྐྱུར་གསུམ་དྲངས་ཞེས་པ་ཞིག་ཀྱང་མི་འདུག་ཅེས་གསུངས་པ་ཡང་མ་མཐོང་། དེ་བཞིན་དུ་སངས་རྒྱས་གཉིས་པ་ཇོ་བོ་ཡབ་སྲས་ཀྱི་ཡེར་བ་ལྷ་རི་སོགས་ནས་བཞུགས་དུས་ཟས་དཀར་གསུམ་མངར་གསུམ་སོགས་སྟོན་པས་གནང་བའི་བཞེས་པ་མ་གཏོགས། རྣམ་གསུམ་དག་པའི་ཤ་མང་པོ་བཞེས་ཞེས་རྣམ་ཐར་གསུང་འབུམ་ན་མི་སྣང་། རྒྱལ་བའི་བསྟན་པ་ལ་རྒྱལ་བ་རང་ཉིད་མཚུངས་པའི་རྗེ་རིན་པོ་ཆེ་ཡབ་སྲས་ཀྱི་རྣམ་ཐར་ན་ཡང་ཤ་མང་པོ་བཞེས་ཟེར་བ་ཞིག་མེད། རྗེས་འཇུག་རྣམས་ལ་ཡང་རྣམ་གསུམ་དག་པའི་ཤ་འབའ་ཞིག་ཉོས། སྲེད་པའི་དབང་གིས་ཟོ་ཞེས་ཟེར་བ་མི་འདུག །འོ་ན་རྒྱལ་པོའི་ཁབ་ཀྱི་ཁྱིམ་བདག་ཞིག་གིས་ཤ་ཐུག་དྲངས་པ་དགེ་སློང་མང་པོས་བཞེས་པའི་ལོ་རྒྱུས་འདུག་ཟེར་ན། དེ་ནི་ཡོན་བདག་གིས་སངས་རྒྱས་འཁོར་བཅས་བསྙེན་བཀུར་ཆེན་པོ་བྱས་ན་ཚེ་འདིར་ཡང་བསོད་ནམས་ཆེན་པོ་འོང་བར་གོ་ནས། དེ་ཡིན་ན་ཤ་ཐུག་འདི་ཞིམ་ཞིང་། འཇིག་རྟེན་པ་རྣམས་ཀྱི་ཟས་ཀྱི་མཆོག་ཏུ་མཐོང་ནས་ཟ་བ་ལ་དཔག་ནས་ཤའི་བསྙེན་བཀུར་བསྙེན་བཀུར་གྱི་མཆོག་ཏུ་འགྱུར་རམ་སྙམ་ནས་ཤ་ཐུག་བསྐོལ་བ་མ་བཞེས་ན་ཆུད་ཟོས་སུ་སོང་ནས་ཡོན་བདག་གི་ཚོགས་མི་རྫོགས་ཤིང་། ཟོས་ན་ཚོགས་རྫོགས་པར་དགོངས་ནས་དེའི་ཉིན་བུ་ཤ་མ་ཡིས་ཟ་བ་ལྟར་སྲེད་པ་མེད་རུང་། རྨ་ལ་ཕན་ན་ཁྱི་ཚིལ་ཡིན་ཡང་གླན་ཟེར་བ་ལྟར། གཞན་ལ་ཕན་ཕྱིར་ལན་ཅིག་བཞེས་དགོས་བྱུང་བ་ཡིན་གྱི། དུས་རྒྱུན་དུ་སངས་རྒྱས་ཀྱིས་ཤ་ཐུག་བཞེས་པར་མ་སེམས་ཤིག །སངས་རྒྱས་འཁོར་བཅས་ཀྱིས་གཞན་ལ་ཕན་ན་སྒྱུ་མ་མཁན་གྱིས་དུག་དང་སྦྱར་བའི་ཟས་ངན་པ་ཡང་གསོལ་ན། གཞན་གསོལ་བ་སྨོས་ཅི་དགོས། འོ་ན་སངས་རྒྱས་ཀྱི་ཉན་ཐོས་རྣམས་ཀྱིས་དུས་རྒྱུན་དུ་ཤ་ཟོས་པའི་རྟགས་སུ། ལྷས་སྦྱིན་གྱིས་སངས་རྒྱས་འཁོར་བཅས་ཀྱི་ཤ་བཞེས་པས། ངེད་རྣམས་ཀྱིས་མི་ཟ་བར་བྱའོ་ཞེས་བཅས་པ་མཛད་པ་དང་། སྡོམ་གསུམ་དུ་ཉན་ཐོས་རྣམས་རྣམ་གསུམ་དག་པའི་ཤ་རྒྱུན་དུ་ཟ་ཚོད་འདུག་ཟེར་ན། དེ་ནི་དགོས་ཆེད་ཀྱི་དབང་གིས་ལན་རེ་སྲིད་མཐའ་རེ་བྱུང་བ་ལ་ལྷས་སྦྱིན་གྱིས་ཕྲག་དོག་གིས་བསྐུར་བ་བཏབ་པ་ལ་སུ་ཞིག་ཡིད་ཆེས། ལྷས་སྦྱིན་ལེགས་སྐར་གཉིས་ཀྱི་གཏམ་ལ་སུ་ཞིག་གིས་བདེན་པར་འཛིན། དེ་བདེན་པར་བཟུང་ནས་དེའི་ཁ་འཛིན་རྒྱབ་སྐྱོར་བ་རྣམས་ཀྱིས་སངས་རྒྱས་ཀྱི་བསྟན་པ་དང་བུ་རྒྱུད་རྣམས་བློས་སྤོང་འདོད་པ་ཡིན། འོ་ན་མཁས་གྲུབ་རྗེས་རྣམ་གསུམ་དག་པའི་ཤ་ཟ་དགོས་ཚུལ་ལུང་རིགས་ཀྱི་ལམ་ནས་གསལ་བར་གསུངས་སོ་ཟེར་ན། དེ་བདེན། དགོས་ཆེད་བྱུང་ན་མཁས་གྲུབ་རྗེས་གསུངས་པར་མ་ཟད་སངས་རྒྱས་ཀྱིས་ཀྱང་གནང་བས། རྣམ་གསུམ་དག་པ་གང་ལ་ཟེར་ན། ད་ལྟའི་འདི་ལ་ཟེར། མ་དག་པ་དེ་གང་ལ་ཟེར་གང་ན་ཡོད་ལྟོས་དང་། དེ་ཡང་ཟ་བ་ལ་ཡང་རྣམ་པ་མང་། སྲེད་པའི་དབང་གིས་ཟ་ཞེས་མཁས་གྲུབ་རྗེས་ཀྱང་མ་གསུངས་ཏེ། དེ་ཡང་སྡོམ་གསུམ་རྣམ་བཞག་ལས། དེ་ན་སྲེད་པ་མེད་པ་དེ་གང་འདྲ་ཞིག་ཡིན་སྙམ་ན། སྔོན་རྒྱལ་པོ་ཡབ་ཡུམ་གྱིས་སྲས་ཀྱི་ཤ་ཟོས་ནས་ལ་རྟོལ་བ་འདྲ་བ་ཞིག་དགོས། དེ་འདྲ་ཨེ་འདུག་སོམས་དང་། དཔེར་ན་སྐྱུག་ནད་ཅན་ལ་ཟས་ལ་སྲེད་པ་མེད་པས་བསྟན་ན་ཡང་ཞེན་པ་ལྡོག་ལ། ནད་ཀྱི་དབང་གིས་ཅུང་ཟད་རེ་བསྟེན་པ་བྱུང་ན་ཡང་སྲེད་པ་མེད་བཞིན་ཟ་བ་འདྲ་བ་ཞིག་དགོས་པའི་ཚོད་ན་འདུག་པས། མཁས་གྲུབ་རྗེས་གནང་ཟེར་བ་སོགས་གདའ་སྟེ། དེ་ནི་རྗེ་ཡབ་སྲས་ཀྱི་ཞབས་ཏོག་མིན་ཞབས་འདྲེན་ཡིན། དེ་ཡིན་ན་རྗེ་ཡབ་སྲས་ཀྱིས་རྟོགས་པ་མཐོན་པོར་སླེབས་སྐབས་བདེ་སྟོང་གི་གྲོགས་སུ་ཤ་ཆང་བསྟེན་དགོས་ཞེས་དམིགས་གསལ་གསུངས་འདུག་པས། རང་གར་གནང་བ་མིན་དགག་བྱ་བ་ལ་དགོས་པ་གཙོ་བས། དགོས་པ་མེད་པའི་སྲེད་པ་ཅན་ལ་གནང་བར་མ་སེམས་ཤིག །དགོས་པ་ཆེན་པོ་བྱུང་ཚེ་སོ་ཐར་བྱང་སེམས་སྔགས་སྡོམ་གང་གི་སྐབས་སུ་ཡང་གང་ཟག་དབང་པོའི་བྱེ་བྲག་གི་དབང་གིས་ཤ་ཆང་བུད་མེད་གསུམ་སོགས་དུས་གཅིག་ཏུ་བསྟེན་ཆོག་པའི་དམིགས་བསལ་ཡང་ཡོད་སྲིད་པས་དེ་ལ་འགལ་བ་སུས་ཕུད། ཁོ་བོ་ཅག་ནི་སངས་རྒྱས་འཁོར་བཅས་རྗེ་ཡབ་སྲས་ཀྱི་དགོངས་དོན་ཚོལ་བ་ལ་འབད་ཀྱི་ཚིག་ཙམ་འགྲིག་མི་འགྲིག་བརྩི་བ་མ་ཡིན། སེམས་ལ་གནོད་ན་རེ་ཞིག་འཇོག་པར་རིགས་སོ། །ཡང་ཁ་ཅིག་ན་རེ། དུས་འཁོར་དང་དེའི་འགྲེལ་ཆེན་ལས། ཟ་བ་བོ་མེད་ན་གསོད་པ་མི་འབྱུང་ཟེར་བ་དེ་ཕྱི་རོལ་མུ་སྟེགས་པ་གཅེར་བུ་བས་འདོད་ཚུལ་ཁས་ལེན་དུ་ཁྱད་མ་བྱུང་བ་ཡིན། དེ་ཡིན་ན་རིགས་ལམ་དུ་འགལ་བས་ན་འགྲེལ་ཆེན་གྱི་མི་ཚད་ཡང་ཆེན་ཡིན་རུང་དེ་མི་འཐད་དོ་སྙམས་ན། སངས་རྒྱས་ཀྱིས་དངོས་སམ་བརྒྱུད་ནས་སེམས་ཅན་ལ་ཕན་ན་སྡིག་པ་ལྟར་སྣང་ཡང་སྒྲུབ་ན་ཆོག །སེམས་ཅན་ལ་དངོས་སམ་བརྒྱུད་ནས་གནོད་ན་དགེ་བ་ཞིག་ཡིན་རུང་རེ་ཞིག་འཇོག་དགོས། བསོད་ནམས་བསགས་པ་སྡིག་ཏུ་འགྱུར་ན། དེ་ཡང་སྡིག་པ་ཡིན་པར་གསུངས། དེས་ན། སྡིག་པ་ཅི་ཡང་མི་བྱ་ཞིང་། །ཞེས་གསུངས་པ་ལྟར་བྱུང་ན་ཕྱི་རོལ་བོན་པོ་ཧ་ཤང་རྒྱ་ཟ་ལར་མུ་སྟེགས་པ་ཡིན་རུང་ཁས་ལེན་དགོས་ཏེ། སངས་རྒྱས་ཀྱི་ཆོས་དང་མཐུན་པ་ཕྱི་རོལ་བའི་ནང་དང་སྐྱེ་བོ་མི་ནག་གི་ནང་ན་ཡོད་ན་ཡང་དེ་ངས་གསུངས་བཞིན་དུ་བཀུར་བར་བྱའོ། །ཕྱི་རོལ་བ་དང་འདོད་པ་ལག་ལེན་དང་མཐུན་པ་རྣམས་བྱེད་མི་རུང་ན། ནང་རིག་པ་མ་གཏོགས་རིག་གནས་གཞན་རྣམས་ཀྱང་འདོར་དགོས་སོ། དེ་ཅིའི་ཕྱིར་ཞེ་ན་ཕྱི་རོལ་བ་འདོད་པ་གཅིག་པ་དང་ལག་ལེན་མཐུན་པའི་ཕྱི་ནང་གཉིས་ཀའི་ཐུན་མོང་བ་ཡིན་པའི་ཕྱིར་རོ། །དེས་ན་ཕྱིས་སུ་ཡིན་ཡང་སྲོག་གཅོད་ཀྱི་སྡིག་པ་ཞིག་མ་བྱུང་ན་མི་ངའི་འདོད་པ་འགྲུབ་པ་ཡིན་པས་དེས་ཆོག་གོ །ཡང་ཁ་ཅིག་ན་རེ། འོ་ན་སངས་རྒྱས་ཀྱི་རྗེས་འཇུག་རྣམས་ལ་སོ་ཐར་བྱང་སེམས་སྔགས་སྡོམ་གང་གི་སྐབས་སུ་གནང་བ་བྱིན་པ་མང་བས། རྣམ་གསུམ་དག་པའི་ཤ་ཡང་གསུམ་ལྡན་རྡོ་རྗེ་འཛིན་པ་ཚོས་བཞེས་ན། སོ་སོ་ཐར་བ་ཚོ་སྨོས་ཅི་དགོས། འདུལ་བ་ཡུལ་དུས་དང་བསྟུན་དགོས་པས། སྡིག་ཟས་ཡིན་རུང་བོད་ལ་མཐུན་རྐྱེན་ཟས་དཀོན་པའི་དབང་གིས་ཤ་ཟོས་ནས་རྒྱལ་བའི་བཀའ་ལ་སྦྱངས་ན་སྐྱོན་མེད་པར་མ་ཟད་ཆོས་པ་དེ་མ་འོངས་བ་ན་སངས་རྒྱས་ཚེ་འབྲེལ་ཐོགས་རྣམས་དྲང་ཆོག །གཞན་འཇིག་རྟེན་མི་ནག་པ་ཤན་པ་དང་རྔོན་པ་ཚོས་ཟོས་པ་ལྟ་བུ་ག་ལ་ཡིན། ཁྱེད་ཀྱིས་བརྒྱ་སྟོང་བཤད་རུང་ཤ་ཟ་དགོས་པར་སྣང་། དེང་སང་ཆོས་པ་འཇིག་རྟེན་པ་སུ་ལ་ཡང་ཤ་ཟ་མི་ཉན་ད་ལྟ་རང་ལ་ས་གས་ནས་དམྱལ་བར་ལྷུང་འགྲོ་བཤད་རུང་སྤོང་ཐུབ་མཁན་མེད། དེ་བས་ཤ་ཟོས་རུང་སྐྱོན་གྱིས་མི་གོས་པའི་གདམས་པ་འདྲ་ཡོད་ན་གསུང་ལགས། དེ་མ་ཡིན་པར་ད་ཕྱིན་ཆད་ཁྱེད་དང་ཁྱེད་འདྲའི་ཁ་ལན་ཆག་ལེན་རག་བས་ནམ་འཆི་ཆ་མེད་བསམ་ནས་རང་དོན་ལ་མ་ཎི་རེ་ཐོན་དང་བཟང་། ཆོས་བཤད་ཀྱག་ཀྱོག་གིས་དགོན་པའི་ནང་བཤིག་ཀ །དེ་བས་ཁ་རོག་པར་བཞུགས། བཞུགས་མི་ཚུགས་ན་ཁྱེད་ལ་གསལ། ཁྱེད་ཀྱང་ཤ་མ་ཟོས་པས་རླུང་འདྲ་ལངས་པ་ཡིན་ནམ། ཐུགས་མི་བདེ་བ་འདྲ་མེད་དམ། དྲེད་པོ་ང་དང་ང་འདྲ་བས་ཅི་བཤད་རུང་ཉན་པའི་ཚོད་ན་མི་འདུག །ད་དུང་ཁྱེད་ཀྱིས་ས་སྟོང་ཚོར་ཨུས་སྟོང་རྒྱོབ་ལགས་ཟེར་ན། འོ་དེ་ཁྱོད་བདེན། ད་ཕྱིན་ཆད་ཐམས་ཅད་ཁ་ལ་མི་ཉན་རུང་། བློ་ལྡན་སྙིང་རྗེ་ཅན་རེ་གཉིས་ཁ་ལ་ཉན་སྲིད། དེའི་ཕྱིར་བདག་གིས་ཤེས་རབ་ཡངས་པོ་བྱས། རིག་པ་ཕྱོགས་བཞིར་བཀྲམ་ནས་བཤད་པར་བྱ། དེ་ལ་སྡོམ་པ་གསུམ་གྱི་བཅས་པའི་སྐབས་སུ་གནང་བཀག་མང་པོ་ཡོད་པ་ཁྱོད་བདེན་དེ། དེའི་ས་མཚམས་ཤེས་དགོས། རང་ག་གནང་ཡོད་ཅེས་ཐམས་ཅད་ར་ཆུ་ལ་བརྒལ་བརྒལ་བྱས། སྡོམ་པ་གསུམ་པོ་ཁ་ཆག་སྣ་རལ་བྱེད་ག་ལ་རུང་། དེ་ལ་གནང་ཚུལ་ནི། སོ་ཐར་སྐབས་སུ། ཡུལ་མདོ་སྨད་ནས་དབུས་གཙང་ལྟ་བུའི་ཐག་རིང་རེ་ཕྱིན་ཚེ་ལམ་ནས་ཟ་རྒྱུ་མ་རྙེད། མ་ཟོས་ན་སྲོག་གི་བར་ཆད་དུ་འགྲོ་དུས་དང་། ནད་པ་ཟུངས་ཟད་འཆི་ལ་ཉེ་བ་ཤ་ཞིག་མ་ཟོས་ན་མི་འཚོ་བར་ཐག་ཆོད་པའི་དུས་དང་། བྱང་སེམས་སྐབས་སུ་སར་གནས་ཀྱི་བྱང་ཆུབ་སེམས་དཔའ་ཆེན་པོ་གཤེགས་ན་བསྟན་པའི་སྒྲོན་མེ་ནུབ། སྐུ་ཚེ་ཡུན་རིང་འཚོ་ན་བསྟན་འགྲོའི་དོན་རླབས་ཆེན་འོང་བའི་བླ་མ་སྐྱེས་ཆེན་འགའ་རེས་སྐུ་ན་བགྲེས་དུས་རླུང་བཅོས་འདྲ་བྱེད་དགོས་པའི་དུས་དང་། གསང་སྔགས་ཀྱི་སྐབས་སུ་བསྐྱེད་རྫོགས་ཀྱི་གདེང་ཐོབ་པའི་རྣལ་འབྱོར་བས་ཚོགས་ཀྱི་འཁོར་ལོ་དང་། བདེ་སྟོང་གི་རྟོགས་པ་སྐྱེད་པའི་ཐབས་སོགས་རང་གཞན་ལ་ཕན་པའི་དགོས་པ་ཆེ་དུས་སོགས་ལ། གང་ཟག་འགའ་རེ་ལ་དམིགས་བསལ་གྱི་གནང་བ་བྱིན་པ་མ་གཏོགས་ཐམས་ཅད་ལ་དུས་ཐམས་ཅད་དུ་གནང་བ་བྱིན་པ་མ་ཡིན་ཏེ། དཔེར་ན་དགེ་བསྐུལ་གྱིས་དགེ་འདུན་པ་ཐམས་ཅད་ལ། ཁྱེད་དགེ་འདུན་པ་རྣམས་དུས་རྒྱུན་དུ་ཚོགས་ལ་ཡོངས་དགོས། གྲྭ་ཤག་ཏུ་ཆང་དང་བུད་མེད་ཀྱི་འགྲིམས་འགྲུལ་གཏན་ནས་བྱེད་མི་རུང་། ཞེས་ཚོགས་གཏམ་གཏོང་ན། ཀུན་གྱིས་ཚོགས་གཏམ་ནང་བཞིན་བྱེད་དགོས་པ་བདེན་མོད། འོན་ཀྱང་ལས་བྱེད་ཚན་པ་གཉེར་བ་དགོན་པའི་ལས་དོན་གྱི་གལ་ཅན་གྱི་དབང་གིས་གྲྭ་ཤག་ནས་སྡོད་དགོས་བྱུང་ནས། ཚོགས་སུ་ཡོངས་མ་ཐུབ་པའི་རྒྱུ་མཚན་ཞུས་ན། དེ་ལ་དམིགས་བསལ་གྱི་དགོངས་པ་ཁྲོལ་ནས་བསྡད་ཆོག་པ་དང་། ཡང་གྲྭ་བ་བགྲེས་པོ་སྐུ་བསྙུང་བ་ལ་ཡང་དགོངས་པ་ཞུས་ན་ཡོང་། གཞན་ཡང་ན་བ་ལ་ཆང་གི་སྨན་རྟ་བྱེད་དགོས་བྱུང་ན་དེ་ལ་དགོངས་པ་ཡོང་པ་དང་། གྲྭ་བ་འཆི་ལ་ཉེ་བ་སྲིང་མོ་དང་ཨ་མ་ཐུག་གི་ཡོང་ན་དམིགས་བསལ་བྱས་དགོངས་པ་སྟེར་བ་བཞིན། དགག་བྱ་བ་ལ་དགོས་པ་གཙོ་བས། སངས་རྒྱས་ཀྱི་བསྟན་པ་སྙིང་རྗེས་རབ་ཏུ་ཕྱེ་བ་ཡིན་གཤིས། རང་གཞན་ལ་དངོས་སམ་བརྒྱུད་ནས་ཕན་པའི་དགོས་པ་ཆེ་ཚེ་སྡོམ་གསུམ་གང་གི་སྐབས་ན་དམིགས་བསལ་བྱས་གནང་བ་ཡོད་ཅིང་། དགོས་པ་ཆེན་པོ་མེད་བཞིན་དུ་རང་གར་དགོངས་པ་གཏན་ནས་མེད་ཚུལ་རྣམས་ཤེས་ན། ཕན་བདེའི་འབྱུང་གནས་རྒྱལ་བསྟན་མི་འཆོལ་ཞིང་། མདོ་སྔགས་གཉིས་གཅིག་གྲོགས་སུ་གཅིག་སོང་ནས། གསུང་རབ་ཐམས་ཅད་གདམས་ངག་ཏུ་འཆར་བའི་གནད་ཁྱད་པར་ཅན་ཡོད། བསྟན་པ་ལ་གཅེས་སྤྲས་མཛད་ཅིང་། སེམས་ཅན་ལ་ཕན། སེམས་ཅན་རྣམས་ཀྱིས་ཕྱིན་ཆད་འདི་དང་འདི་འདྲའི་དཀའ་གནས་ལ་ངེས་པ་རྙེད་པར་བྱས་ཏེ། རང་ག་དགོས་པ་མེད་བཞིན་དུ་སྡོམ་གསུམ་ལྡན་པས་རྣམ་གསུམ་དག་པའི་ཤ་ཡང་བཞེས་མི་རུང་ན་བསྔོས་ཤ་མི་རུང་བ་སྨོས་ཅི་དགོས། གལ་ཏེ་རླུང་ཤས་ཆེ་བ་སོགས་ཀྱི་མིས་དགོས་པའི་དབང་གིས་ཤ་སྤོང་མ་ཐུབ་པར་ཟ་དགོས་པ་བྱུང་ན། ཤའི་ཉེས་དམིགས་དྲན་པར་བྱས་ལ་ཤ་ལ་སྲེད་པ་སྐྱེས་པ་སྤངས་ཏེ། རང་གི་དོན་དུ་ར་ལུག་སོགས་གཞན་གྱིས་བསད་པ་མཐོང་བ་དང་། ཐོས་པ་དང་། བསད་ཡོད་དམ་མེད་དམ་སྙམས་པའི་དོགས་པ་ཡང་མེད་པ་སྟེ། མཐོང་ཐོས་དོགས་གསུམ་མེད་པའི་རྣམ་གསུམ་དག་པའི་ཤ་གཞན་གྱི་ལག་ནས་ཉོས་ཏེ་ཅུང་ཟད་རེ་ཟ་ཆོག །དེ་འདྲ་མ་ཡིན་པར་དེང་སང་བླ་མ་འབུལ་སྡུད་པ་དབྱར་སྟོན་རོང་འབྲོག་ཏུ་ཕེབས་ན། ཡོན་བདག་རྣམས་ཀྱིས་ཉིན་རེ་བཞིན་ར་ལུག་མང་པོ་བསད་ནས་དྲངས་པ་དང་། དགེ་འདུན་པ་མང་པོ་གྲོང་ཆོག་ཏུ་སོང་ནས་ར་ལུག་གཡག་གསུམ་བསད་ནས་ཤ་དྲངས་པ་དང་། ཆོས་སྟོན་སོགས་ཀྱི་དུས་སུ་སེམས་ཅན་མང་པོ་བསད་ནས་དྲངས་པའི་ཤ་ཟོས་ན། བསྔོས་ཤ་ཙམ་དུ་མ་ཟད་ཆོས་ལ་བརྟེན་པའི་སྡིག་ཟས་ཡིན་པས། སྡིག་པ་ཀུན་གྱི་ནང་ནས་དེ་ཤིན་ཏུ་ལྕི་བར་གསུངས་པས་དུག་བཞིན་དུ་རྒྱང་རིང་དུ་སྤོང་བ་གལ་ཆེ། ཡང་ཁ་ཅིག་ན་རེ། ཤ་ཟོས་རུང་དེང་སང་གི་བླ་མ་དགེ་བའི་བཤེས་གཉེན་གྱི་ནང་ན་སངས་རྒྱས་ཀྱི་སྤྲུལ་བ་དང་། ཤན་པ་རྣམས་ཀྱི་ནང་ན་ཡང་སངས་རྒྱས་ཀྱི་རྣམ་འཕྲུལ་འདྲ་ཡོད་ཡོང་བས་སྐྱོན་མེད་དམ་ཟེར། ཨ་ཧོ་ཧོ། ད་ཅི་ཚོ་བཤད་ནི་རེད། སྔོན་ལྷ་བཟོ་ཤིང་བཟོ་གཉིས་ཀྱིས་གཅིག་གིས་གཅིག་ལ་གཡོ་སྒྱུ་མང་པོ་བྱས་པས་མཐར་གཉིས་ཀ་ཚེ་འདི་ཕྱིར་ཕུང་བའི་ལོ་རྒྱུས་བཞིན་དུ། སྔོན་བླ་མ་ཞིག་གིས་སེམས་ཅན་བསད་ཚད་པོ་ཡར་དྲངས་བའི་ལོ་རྒྱུས་དང་། ཤན་པ་ཞིག་གིས་དྲངས་པའི་གཏམ་རྒྱུད་དང་། ཆོས་སྐྱོང་ཚོས་དྲངས་སོང་ཟེར་བའི་སྐད་ཆ་འཁྱག་འཁྱོག་མང་པོ་བཤད་པ་ཚོ་ལ་ཡིད་བརྟན་ཅི་ཡང་མེད། དེ་བས་སངས་རྒྱས་ཀྱི་གསུང་རྡོ་རྗེ་ཚིག་རྣམས་ལ་ཡིད་ཆེས་པར་གྱིས་ལ། གཞན་ཆོས་པ་འཇིག་རྟེན་པ་ཁ་བདེ་མགོ་བདེ་གང་གི་ཁ་ལ་མ་ཉན་པར། སེམས་ཅན་ཐམས་ཅད་དྲིན་ཅན་གྱི་མ་རུ་སོམས་ལ། དྲིན་བཟང་བོའི་ལན་དུ་བྱམས་སྙིང་རྗེ་བྱང་ཆུབ་ཀྱི་སེམས་ཉིན་རེ་བཞིན་དུ་སྒོམས། སྡིག་ཟས་ཕ་མའི་ཤ་ཁྲག་གི་སྐྱོན་གྱིས་མ་གོས་པ་རེ་ལ་འབད་པར་མཛོད་ཅིག །ཅེས་དད་ཅན་སྙིང་རྗེ་ཆེ་བ་བྱང་ཆུབ་སེམས་དཔའི་རིགས་ཅན་རྣམས་ལ་སྙིང་གཏམ་དུ་སྨྲས་པ་ཡིན་པས་ཀུན་གྱིས་མ་བརྗེད་པར་ཡིད་ལ་ཟུངས་ཤིག །ཅེས་སྡིག་ཟས་ཕ་མའི་ཤ་ཁྲག་ལ་རྔམས་པའི་འདོད་སྲེད་མེ་ཆེན་གསོད་པའི་ལེགས་བཤད་བདུད་རྩིའི་ཆུ་རྒྱུན་ཞེས་བྱ་བ་འདི་ནི། བསྟན་པ་དང་འགྲོ་བ་ཡོངས་ལ་ཕན་པའི་ལྷག་བསམ་ཅན་རྣལ་འབྱོར་ཞབས་དཀར་བས་ཉམས་དགའ་རིག་པ་དྭངས་པའི་འབྲོང་ལུང་དབེན་པའི་ནགས་ཁྲོད་ནས་སྦྱར་བའོ། །འདིས་ཀྱང་དངོས་སམ་བརྒྱུད་ནས་བསྟན་པ་དང་འགྲོ་བ་ཡོངས་ལ་ཕན་ཐོགས་པར་གྱུར་ཅིག །སརྦ་མངྒ་ལཾ།། །།
